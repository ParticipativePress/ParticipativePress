<!doctype html>
<html>
  <head>
    <meta charset="utf-8">
    <meta name="viewport" content="width=device-width, initial-scale=1"> 
    <link href="/assets/css/stylesheet.css" rel="stylesheet"> 
    <title>Dood van de a(i)uteur</title>
  </head>
  <body>

<div class="flex-container"> 

  <div id="nav"> 
     
 <h2> Participatieve Pers</h2>
    <div class="breakBottom"> </div>
    <table class="myTable">
        <tr class="trblue" > 
          
          <td  > <img src="/assets/images/wingding1.png" class="blogimage"></td> <td ><a href="/index.html"> Recent</a></td></tr>

        <tr class="trgreen"> <td> <img src="/assets/images/wingding4.png" class="blogimage"></td> <td><a href="/archive.html"> Archief</a></td></tr>

        <tr class="tryellow"> <td> <img src="/assets/images/wingding2.png" class="blogimage"></td> <td><a href="/about.html"> Over</a></td></tr>


    </table>

 
 <!-- <nav>
  
    <a href="/" >
      Home
    </a>
  
    <a href="/about.html" >
      About
    </a>
  
    <a href="/blog.html" >
      Blog
    </a>
  
</nav>

--> 

</div>

<div id="content"> 
    <h1>Dood van de a(i)uteur</h1>
<!--<p>08 Jan 2024 - Joachim Bovin</p>--> 
<!-- essay-->

<div class="date"><p> 08 Jan 2024 - Joachim Bovin</p></div>
<div class="type"> <i> <p> essay </p></i> </div>
<div class="byline"></div> 



<p>In 1968 verklaarde de structuralist Roland Barthes de auteur dood. Met de opkomst van AI algoritmes lijkt de auteur er nu écht aan te moeten geloven. Hoewel het essay La mort de L’auteur van Barthes een reactie was op de traditionele literaire kritiek zegt het ook veel over het belang van de auteur in relatie tot het publiek. Laat het nu net deze relatie zijn die onder druk komt te staan door de opkomst van artificiële intelligentie die het mogelijk maakt om met een druk op een knop hele teksten te genereren. Hoewel algoritmes op dit moment nog niet in staat zijn om lange samenhangende teksten, zoals bijvoorbeeld een roman, te produceren, slaagt het er al wel in om in enkele seconden korte verhalen te “bedenken”. Momenteel staat de technologie nog in haar kinderschoenen maar het is niet uit te sluiten dat in een nabije toekomst ook meer literaire teksten in het vizier komen.</p>

<p>Ongeveer een jaar geleden zond OpenAI een schokgolf door de maatschappij met de plotse onthulling van ChatGPT. ChatGPT dat staat voor Chat Generative Pre-trained Transformer is een voorbeeld van een large language model of LLM. Wat een LLM doet is conceptueel niet zo moeilijk te vatten. Het is een model dat wordt gevoed met een massa teksten. Het herleidt vervolgens de woorden tot een cijfer en wordt “getraind” om deze woorden op basis van betekenis te clusteren, denk: een appel en een peer horen samen. Aan de hand van een reeks berekeningen kan het model het meest geschikte cijfer (of woord) bepalen om zo een tekst te schrijven. Belangrijk om te vermelden is dat de neurale architectuur die hiervoor gebruikt wordt, de transformer, ook rekening kan houden met de context en hierdoor zeer accuratere voorspellingen kan maken. De menselijke schrijver daarentegen is misschien iets moeilijker te vatten. We kunnen de schrijver in onze modern westerse context herleiden tot een individu met intentie en emoties die hij/zij aanwendt om een tekst te schrijven. In het bekende essay La mort de l’auteur schreef de structuralist Roland Barthes echter al in 1968 dat eenmaal iets neergeschreven is, de auteur verdwijnt en dat al die communicatieve intenties en emoties er niet meer toe doen. De auteur is niet van belang, het is de taal die performeert. Barthes’ beschrijving van de auteur klinkt als een beschrijving van ChatGPT 60 jaar voordien. Zo schrijft hij: “the text is a tissue of quotations drawn from the innumerable centres of culture. […] the writer can only imitate a gesture that is always anterior, never original. His only power is to mix writings”. Kunnen we dan AI als een verpersoonlijking van de dood van auteur zien?</p>

<p>Nieuwe technologieën hebben altijd de rol van kunstenaar en de verhoudingen tussen de kunstenaar, het kunstwerk en het publiek op scherp gezet. Een duidelijk voorbeeld is het wereldwijde web dat werd geïntroduceerd in het begin van de jaren negentig. Het web biedt ons de mogelijkheid om alles direct, zonder tussenpersoon, te delen. Dit heeft tot een doorgedreven vorm van fragmentering en individualisering geleid. Denk bijvoorbeeld aan het idee van de imagined communities van Benedict Anderson. Een voorbeeld hiervan is de impliciete gemeenschap die wordt gecreëerd wanneer iedereen elke ochtend dezelfde krant leest. Deze  gemeenschap lijkt echter uiteen  te vallen met de introductie van sociale media die aan de hand algoritmes geïndividualiseerde content voorzien. Als er in vorige decennia nog een aantal muziekalbums waren die we allemaal kenden, boeken die iedereen gelezen had, films die iedereen gezien had, zien we nu meer en meer een opdeling in verschillende niches, voor ieder wat wils. Stel je een scenario in een nabije toekomst voor waarin we op enkele minuten een persoonlijk verhaal kunnen laten schrijven door een algoritme, een roman die geschreven wordt aan de hand van een aantal parameters of een prompt die jij bepaalt en die aansluiten bij jouw leefwereld. Een “on-demand-verhaal” speciaal voor jou. Droom of nachtmerrie?</p>

<p>Roland Barthes stelt dat de weigering om een ultieme betekenis toe te kennen aan een tekst een anti-theologische activiteit is: het weigeren van betekenis, is het weigeren van God. Met de komst van het post-modernisme kwam onze eigen interpretatie centraal te staan, wat leidde tot een fragmentering van de realiteit. Het ultieme doordrijven van dat idee, een tekst zonder auteur en dus fundamenteel zonder intentie, stelt ons echter voor een ander probleem. Misschien is er na die weigering van God nu ook een weigering van de andere, om zo tot een totale individualiteit te komen? En het is juist dat dat een door AI geschreven tekst zo unheimlich maakt, want literatuur is bij uitstek de manier om een inkijk te krijgen in de wereld van de andere. Het is dan ook een door en door  menselijke daad. Hoewel empathie niet te kwantificeren is, alle hersenscans ten spijt, hebben verschillende studies aangetoond dat het lezen van literaire fictie een positieve impact heeft. In een wereld die steeds meer de nadruk legt op het individu is het cruciaal dat we blijven geconfronteerd worden met ervaringen van anderen.  Het is zeker mogelijk dat een algoritme er op een dag in slaagt om een fantastische roman te schrijven, op dezelfde manier dat eindeloos typende apen ooit Shakespeare zullen produceren. Maar uiteindelijk ligt de kracht van literatuur in empathie, in het delen van de menselijke ervaring, en of die te vatten is in een algoritme, dat denk ik niet.</p>


<br>






</div> 
</div>
  </body>
</html>
