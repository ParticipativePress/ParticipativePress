---
layout: post
author: Joachim Bovin
---
Ostinato Records distileerde 15 nummers uit een cassette archief met Somalische muziek en geeft ons met <i> Sweet as Broken Dates </i> een unieke kijk in het swingende nachtleven van Mogadishu uit de jaren 70 en 80. 

<b> Burgeroorlog </b>

Voor het verhaal achter deze verloren cassettes moeten we terug naar het Somalië van de jaren 70 en 80. Op dat moment viel het land onder de socialistische dictatuur van Siad Barre. In 1988, op de valavond van de burgeroorlog die het land volkomen zou destabiliseren, stond Barre op het punt de radiozender Radio Hargeisa te bombarderen. Voor het bombardement werd het archief bestaande uit duizenden unieke opnames door radiopersoneel en muziekliefhebbers verspreid naar nabijgelegen landen. Nu, meer dan dertig jaar later, wordt deze muziek voor het eerst gedeeld met de rest van de wereld. 

<b> Smeltkroes </b>

Opvallend aan deze compilatie is de smeltkroes van verschillende culturen die te horen is in de loop van deze 15 nummers. Zo horen we Amerikaanse funk en soul, Jamaicaanse reggae maar ook Indische en Arabische invloeden. Dit alles wordt gefilterd door een Somalische lens om zo tot een uniek resultaat te komen. Luister bijvoorbeeld naar het dansbare Rag Waa Nacab Iyo Nasteexo dat met de fantastische zang van Aamina Camaari een van de hoogtepunten van deze compilatie is. De invloed van Amerikaanse funk en soul muziek zijn duidelijk te horen op nummers als Kadeed Badanaa Naftaydani en Ninkaan Ogayn terwijl er op Kadeed Badana naftaydani dan weer een reggae invloed te bespeuren is. 

<b> Een nieuw verhaal </b>

Vik Sohonie, de oprichter van Ostinato Records, wilde met <i> Sweet As Broken Dates </i> een nieuw verhaal schrijven voor Somalië. Sohonie begon zijn carriere als journalist en werkte als redacteur voor internationale nieuwszenders. Daar zag hij dat Somalië in de media uitsluitend werd afgeschilderd als een door conflict geteisterd land. Om deze eenzijdige beeldvorming tegen te gaan besloot hij om een ander verhaal te vertellen. Met deze compilitatie hoopt Sohonie niet enkel om het imago van Somalie te veranderen maar ook om het culturele zelfvertrouwen van de Somaliërs te herstellen. Deze 15 prachtige nummers zijn zonder twijfel een stap in de goede richting.
 
 

